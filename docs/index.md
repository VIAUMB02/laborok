# Tárgy ismertető

A tárgykövetelményeket lásd a [hivatalos tantárgyi adatlapon](https://portal.vik.bme.hu/kepzes/targyak/VIAUMB02) és a Moodle-ben.

!!! note "Javítás az anyagban"
    A tárgy hallgatóinak az anyagban történő javításért, kiegészítésért plusz pontot adunk! Ha hibát találsz, vagy kiegészítenéd/pontosítanád a feladatleírásokat, nyiss egy _pull request_-et! A repository linkjét a jobb felső sarokban találod.

    A javítás menetéről és formájáról bővebben a ["Hozzájárulás az anyaghoz"](tudnivalok/github/contributing.md) dokumentumban olvashatsz bővebben.

!!! quote "Felhasználási feltételek"
    Az itt található oktatási segédanyagok a BMEVIAUMB02 tárgy hallgatóinak készültek. Az anyagok oly módú felhasználása, amely a tárgy oktatásához nem szorosan kapcsolódik, csak a szerző(k) és a forrás megjelölésével történhet.

    Az anyagok a tárgy keretében oktatott kontextusban értelmezhetőek. Az anyagokért egyéb felhasználás esetén a szerző(k) felelősséget nem vállalnak.


## Általános tudnivalók

### Laborok megoldásainak beadása

A laborok megoldását egy személyre szóló git repository-ban kell beadni. Ennek pontos [folyamatát lásd itt](tudnivalok/github/GitHub.md). Kérünk, hogy alaposan olvasd végig a leírást!

!!! danger "FONTOS"
    A laborok elkészítése és beadása során az itt leírtak szerint **kell** eljárnod. A nem ilyen formában beadott megoldásokat nem értékeljük.

    A beadás során a munkafolyamati hibákért (pl. nem megfelelő emberhez hozzárendelése, hozzárendelés elfelejtése) pontot vonunk le.

### Laborok értékelése

Minden labort 100 pontos skálán értékelünk, a laborútmutatók végén található leírás alapján. A teljesítés feltétele a határidőig történő beadás. A feladatok beadásához minden esetben a GitHub platformot használjuk. 

A feladatok kiértékelése egyes laborok esetén részben **automatikusan** történik. A futtatható kódokat valóban le fogjuk futtatni, ezért minden esetben fontos a feladatleírások pontos követése (kiinduló kód váz használata, csak a megengedett fájlok változtatása, stb.)!

A kiértékelés eredményéről a GitHub-on kapsz szöveges visszajelzést (lásd [itt](tudnivalok/github/GitHub.md)). Ha ennél több információra van szükséged, a _GitHub Actions_ webes felülete segítségül szolgálhat. Erről [itt](tudnivalok/github/GitHub-Actions.md) találsz egy rövid ismertetőt.

## Képernyőképek

A laborok többször kérik, hogy készíts képernyőképet a megoldás egy-egy részéről. Ez különösen akkor fontos, ha a feladatot otthon készíted el, mert ezzel bizonyítod, hogy a megoldásod saját magad készítetted. **A képernyőképek elvárt tartalmát a feladat minden esetben pontosan megnevezi**. A képernyőkép készülhet a teljes desktopról is, de lehet csak a kért alkalmazásról készíteni.

!!! info ""
    A képernyőképeket a megoldás részeként kell beadni, így felkerülnek a git repository tartalmával együtt. Mivel a repository privát, azt az oktatókon kívül más nem látja. Amennyiben olyan tartalom kerül a képernyőképre, amit nem szeretnél feltölteni, kitakarhatod a képről.


## Elvárásaink a munkával kapcsolatban

**Hova kell feltölteni a megoldást?** Fentebb megtalálod a leírást.

**Egyéni munka? Otthoni munka?** Mivel a laborokra jegyet kapsz, elvárás, hogy mindenki saját megoldást készítsen el és adjon be. Ez nem zárja ki az egymásnak nyújtott segítséget. Kizárja viszont más megoldásának lemásolását. Ezért kérjük a képernyőképeket, mert így a munka folyamatával bizonyítod a megoldás saját elkészítését.

**Más munkájának lemásolása:** A BME etikai kódexe és a TVSZ szabályozza. Komolyan vesszük.

**Egy labor csak 2 óra, nem?** Nem. A tárgy 4 kredit, amely a félév során megközelítőleg 120 munkaóra befektetését igényli. A labor tehát nem csak a teremben eltöltött 2 óra, hanem az előzetes felkészülés és a feladat befejezése / otthoni elvégzése is.

**Egy apró elírás miatt nem működött a kódom, és nem értékeltétek.** A laborok során működő programot, kódot, kódrészletet kell készíteni. Azért számítógép laborban vagy otthon készítjük a feladatot, mert így tudod magad ellenőrizni. Minimum elvárás, hogy a beadott kód leforduljon, lefusson. Ha a viselkedés nem teljesen helyes, azt értékeljük. De ha egyáltalán nem működik, nem értékeljük a megoldást.

Azért így teszünk, mert mérnökként a feladatod a problémák _megoldása_ lesz, és nem csak egy _kísérlet_ a megoldásra. Mit gondolsz, ha a munkahelyeden a főnöködnek átadsz egy nem forduló kódot, mit fog tenni?

**Ha otthonról készítem el a megoldást, hogyan kapok segítséget?** Akár otthonról dolgozol, akár egyetemi laborban, egy laborvezetőhöz tartozol. Ő felel nem csak a kontaktóra megtartásáért, hanem azért is, hogy a félév közben a feladatok beadása és ellenőrzése rendben történjen.

**Nem segít a laborvezető. Miért?** Dehogynem segít. Viszont ha egyből megmondaná a megoldást, csak azt tanulnád meg, hogy legközelebb is meg kell kérdezni. Próbáld magad megoldani, mutass alternatívákat, kérdezz konkrétan. Mutasd meg, hogy professzionális a hozzáállásod.

**Akkor mit kérdezhetek meg a laborvezetőtől?** Röviden: <https://stackoverflow.com/help/how-to-ask>. Hosszabban: Ha valamivel elakadsz, értsd meg a problémát. A probléma nem az, hogy "nem működik" vagy "nem tudom, hogyan csináljam". Akkor tudsz jól kérdezni, ha már körüljártad a problémát, és azt is meg tudod mutatni, mivel próbálkoztál már.

**Szóval Google és StackOverflow a megoldás?** Nem. Minden tudás, amire szükséged van, már előfordult egyetemi tanulmányaid során. A Google jó, a StackOverflow még jobb.... De! A választ is meg kell érteni. Lehet, hogy a megtalált válasz megoldás, csak épp nem a te problémádra.

**Sok a határidő, meg az előírás.** Ez nézőpont kérdése. A mérnök nem csak programozni tud, hanem meghatározott keretek között dolgozni. Mert a világ bonyolult, és a bonyolultságot szabályokkal lehet kordában tartani. Ha időd engedi, érdemes megnézni, mit mond Robert C. Martin (Bob Martin, "Uncle Bob") arról, honnan származik a szoftverfejlesztői szakmai: <https://www.youtube.com/watch?v=ecIWPzGEbFc>
